Centerpartiet: Vi har ändrat oss om Österleden
Vi omvärderar vårt tidigare motstånd och säger ja till en östlig förbindelse förutsatt att den byggs klimatsmart, hållbart och kollektivtrafiksanpassat. Att miljözoner och trängselskatterna utvecklas är ett måste för att komma tillrätta med trängsel och onödig privatbilism, skriver Centerpartiets toppolitiker i Stockholmsregionen.

Stockholmsregionen är inne i en historisk tillväxtfas. Då behöver infrastrukturen och politiska beslut hänga med i utvecklingen. Vi presenterar därför ett förslag som ger Stockholm en ny östlig förbindelse och samtidigt bidrar till miljömässig hållbarhet.

Trängseln i Stockholmsregionen är akut samtidigt som regionen fortsätter växa. Detta kräver att vi bygger effektiva trafiklösningar. Grunden för Centerpartiets trafikpolitik är smart stadsplanering som minimera klimatpåverkan, minska trängseln och skapa levande stadsrum. En östlig förbindelse har diskuterats länge. Centerpartiet har varit motståndare mot en sådan lösning. Främst för att vi hellre lägger pengarna på en utbyggnad kollektivtrafiken men också för att vi vill ha garantier för att förbindelsen inte automatiskt skulle bidra till ökade koldioxidutsläpp.

Genom att ställa tuffa krav på hållbarhet vill vi visa att vägen framåt är att stoppa utsläppen, inte de som behöver köra bil. Det går att kombinera stark tillväxt, stora investeringar i infrastruktur och minskad klimatpåverkan. Vi menar att våra villkor är helt nödvändiga för att den nya förbindelse inte ska vara omodern när den öppnar.

Sverige behöver långsiktighet och tydlighet kring stora satsningar. Som ledande företrädare för Centerpartiet i Stockholmsregionen vill vi därför ge beskedet till våra väljare att vi kommer att säga ja till byggandet av en östlig förbindelse med följande krav:

1. Den måste byggas och planeras miljömässigt.

Det behövs en bindande överenskommelse mellan staten, landstinget och berörda kommuner om åtgärder för minskade klimatutsläpp, minskad trängsel och ökat kollektivtrafikresande. Förbindelsen får inte generera utglesning och att bilresande äter upp den åsyftade framkomligheten. Landstinget, Trafikverket och berörda kommuner måste se till att trängselskatter eller vägavgifter tillsammans med stadsplaneringen bidrar till sammanhållen stadsbyggnad och klimatsmarta transporter.

2. Garantera införande av miljözoner.

Regeringen har dröjt med beslut om att införa miljözoner. Vi ser också med oro på utspel från ledande moderater på nationell nivå om att bromsa införandet. Att Stockholms stad och andra kommuner ges fullt och fritt spelrum att införa miljözon klass 2 år 2020 är avgörande för att möta klimatutmaningen och de luftproblem vi har idag. Utöver det så vill vi senast vid färdigställande av östlig förbindelse se ett införande av miljözon 3 i hela Stockholms innerstad. Till detta förutsätter vi att miljöbilspolitiken snabbas på, så att hela fordonsflottan är fossiloberoende senast 2030. Självklart så behöver infrastrukturen för elladdning byggas ut i hela Stockholmsregionen och en översyn av trängselskatterna ske.

3. Bygg med kapacitetsstark kollektivtrafik.

Kollektivtrafiken måste byggas ut när regionen växer. Att planera för busstrafik är viktigt, men inte tillräckligt. Därför är spårtrafik i den östliga förbindelsen ett måste.

4. Se över trafikplatsen på Östermalm.

Ett av de bärande argumenten för att bygga en östlig vägförbindelse är att minska trängseln i innerstaden. I Trafikverkets förslag ingår en uppfart på Östermalm, något som riskerar att öka trängseln i innerstaden. Vi vill därför se över behovet av att bygga den.

5. Utred alternativ finansiering.

Det är självklart att vi ska vara varsamma med skattebetalarnas pengar. Därför är Stockholmsregionen öppen med att utveckla och medfinansiera kollektivtrafikdelen, men inte mer än så. Staten bör ha finansieringsansvar för byggandet av vägförbindelsen. Kan även byggandet genomföras på ett billigare sätt, exempelvis genom en brolösning, så bör Trafikverket också snabbutreda det.
Sverige behöver ett nytt ledarskap, som tar ansvar för att transporter och bostadsbyggande fungerar i hela landet samtidigt som vi möter klimatutmaningen. Människor behöver kunna transportera sig enkelt och snabbt. En klimatsmart och framtidssäkrad östlig förbindelse har potential att uppfylla detta. Om våra villkor kan uppfyllas kommer vi att säga ja till byggandet.